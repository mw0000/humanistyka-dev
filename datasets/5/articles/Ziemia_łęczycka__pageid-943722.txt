Ziemia łęczycka (łac. Terra Lanciciensis) – jednostka terytorialna średniowiecznego państwa polskiego, kraina historyczna i region etnograficzny, opisany przez Oskara Kolberga w jego monumentalnym dziele „Lud” w tomie „Łęczyckie”. Ziemia łęczycka graniczy na północy z Kujawami, na zachodzie z ziemią kaliską (wschodnią Wielkopolską), na południu i południowym zachodzie z ziemią sieradzką (granica przebiega na Nerze i Wolbórce), na północnym wschodzie z Mazowszem (ziemią rawską, ziemią sochaczewską, ziemią gostynińską) i południowym wschodzie z ziemią sandomierską (część Małopolski, granica przebiega na Pilicy). W początkach regionu największym jego miastem była Łęczyca. Od przełomu XI i XII w. do 1231, Łęczyca była stolicą prowincji łęczyckiej (jednej z ośmiu we wczesnopiastowskiej Polsce), obejmującej dzisiejszą ziemię łęczycką, ziemię sieradzką i trzy kasztelanie zapilickie (nadpilickie). Po śmierci Bolesława III Krzywoustego prowincja stała się oprawą wdowią jego żony, księżnej Salomei. Po jej śmierci (1144) prowincja stała się częścią dzielnicy senioralnej i przypadła Bolesławowi IV Kędzierzawemu. Prowincja łęczycka została przekształcona przez Kondrada I mazowieckiego w 1231 r. w księstwo łęczyckie, które istniało do 1352 r. W 1239 r. (lub 1243) księstwo utraciło kasztelanie zapilickie, a w 1264 r. z księstwa łęczyckiego zostało wydzielone księstwo sieradzkie. Ziemia łęczycka (okrojone księstwo łęczyckie) weszła w skład Królestwa Polskiego po jego zjednoczeniu przez Władysława I Łokietka. W latach 1352–1793 ziemia ta stanowiła odrębne województwo łęczyckie, które wchodziło w skład Prowincji Wielkopolskiej. Województwo dzieliło się na 3 powiaty ze stolicami w Łęczycy, Orłowie i Brzezinach. Województwo łęczyckie delegowało do Senatu aż 5 przedstawicieli. Byli to: wojewoda łęczycki, kasztelan łęczycki, oraz kasztelanii: inowłodzki, konarski i brzeziński. Obecnie w niemal w całości leży na obszarze województwa łódzkiego, niewielki obszar należy do województwa mazowieckiego (powiat gostyniński) i województwa wielkopolskiego (gmina Kłodawa i gmina Grzegorzew). Jan Długosz zawarł opis herbu ziemi łęczyckiej w XV-wiecznej kronice w tych słowach: Herb stanowiła tarcza herbowa dzielona w pas, gdzie w prawym srebrnym polu połulew czerwony i w lewym czerwonym polu połuorzeł srebrny razem ukoronowane. Herb był używane następnie przez województwo łęczyckie. Obecnie do herbu nawiązuje jeden z elementów herbu województwa łódzkiego. W ziemi łęczyckiej leżą następujące miasta: W ziemi łęczyckiej leżą obecnie następujące powiaty i miasto na prawach powiatu: powiat łęczycki, powiat zgierski, powiat kutnowski, powiat poddębicki, powiat brzeziński, Łódź, powiat pabianicki, powiat łódzki wschodni, powiat tomaszowski, powiat łowicki, powiat gostyniński, powiat kolski. W przypisach przy każdym powiecie podane jest, która część danego powiatu leży w ziemi łęczyckiej. krainy historyczne w Polsce kasztelania łęczycka kasztelania brzezińska prowincja łęczycka księstwo łęczyckie województwo łęczyckie (I Rzeczypospolita) województwo łódzkie w różnych okresach historycznych województwo łódzkie 
