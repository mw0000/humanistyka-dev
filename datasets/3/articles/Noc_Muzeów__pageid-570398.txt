Noc Muzeów – Europejska Noc Muzeów (niem. Lange Nacht der Museen, ang. Long Night of Museums) – impreza kulturalna, polegająca na udostępnianiu muzeów, galerii i instytucji kultury, w wybranym dniu, w godzinach nocnych. Organizatorzy przygotowują także specjalne atrakcje np. zwiedzanie obiektów zazwyczaj niedostępnych, koncerty, poczęstunki, warsztaty, scenki rodzajowe itp. Zwiedzanie umożliwiane jest za symboliczną kwotę płaconą przy pierwszym wejściu lub za darmo. Pierwsza Noc Muzeów (Lange Nacht der Museen) miała miejsce w styczniu 1997 w Berlinie. Z powodu jej dużego powodzenia zaczęły powstawać podobne imprezy w innych miastach, m.in. pod nazwą Nuit Blanche w Paryżu i museums-n8 w Amsterdamie. Obecnie organizuje je ponad 120 miast Europy. W Polsce pierwszą Noc Muzeów zorganizowano w 2003 w poznańskim Muzeum Narodowym. W Krakowie pierwsza Noc Muzeów odbyła się w maju 2004. O północy zabrzmiała wtedy „Oda do radości”, a w niebo poleciały ognie sztuczne. „Biletem wstępu” do obiektów uczestniczących w akcji jest pamiątkowa moneta w symbolicznej cenie 1 złoty. Okazjonalną monetę można zakupić w muzeach uczestniczących w akcji, a także w zabytkowym tramwaju kursującym wraz z przewodnikiem podczas imprezy. „Złotówka” jest wielokrotnym biletem wstępu do różnych obiektów muzealnych, a także „biletem” upoważniającym do jazdy specjalnymi tramwajami. W Krakowie jako w jedynym polskim mieście Noc muzeów odbywa się z piątku na sobotę, a obiekty można zwiedzać od 18 do 3 w nocy. W Warszawie pierwsza Noc Muzeów odbyła się w 2004 roku i co roku od tamtego czasu wydarzenie jest koordynowane przez Miasto Stołeczne Warszawa. W czasie pierwszej edycji do Nocy zgłosiło się 11 placówek (same muzea) – zwiedziło je wówczas 16 tysięcy osób. Między placówkami jeździły dwa stare autobusy – tzw. „ogórki”, które w kolejnych latach zagościły jako stały punkt programu. W 2012 roku na liście było już 206 placówek i ponad 200 tys. zwiedzających w czasie jednej nocy. W roku 2017 zgłosiły się 233 instytucje (nie tylko muzea, ale też ambasady, Hala Koszyki, kina, Tramwaje Warszawskie, ministerstwa i Komenda Główna Policji), zapowiadając ponad 300 wydarzeń. Międzynarodowy Dzień Muzeów Muzea w Polsce Noc Naukowców Noc kulturalna w Częstochowie Noc Kultury w Lublinie 
