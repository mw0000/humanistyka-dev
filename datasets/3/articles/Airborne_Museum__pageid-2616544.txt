Airborne Muzeum "Hartenstein" – instytucja muzealna w Oosterbeek (Holandia) zajmująca się upamiętnianiem bitwy o Arnhem. Siedziba instytucji znajduje się w byłej kwaterze głównej wojsk Brytyjskich biorących udział w bitwie, dzięki rozległej kolekcji autentycznej broni, umundurowania, wyposażenia, a także wywiadów, zdjęć oraz filmów ukazany jest obraz Bitwy o Arnhem z września 1944 roku. Oprócz wystawianych eksponatów muzeum dysponuje również wielokrotnie nagradzaną Airborne Experience, gdzie zwiedzający wchodzą w sam środek bitwy. Muzeum nie koncentruje się wyłącznie na pokazaniu bitwy z perspektywy aliantów, ale pokazuje również to wydarzenie widziane oczami żołnierzy niemieckich oraz ludności cywilnej. Muzeum ma uzmysłowić zwiedzającym, że wolność nie jest czymś oczywistym. Airborne Muzeum "Hartenstein" jest miejscem, gdzie bitwa o Arnhem, we wszystkich swoich aspektach, prezentowana jest szerokiej, międzynarodowej publiczności, będąc tym samym źródłem wiedzy historycznej o ofiarności żołnierzy i ludności cywilnej walczących o wolność. ‘Hartenstein’, gdzie od roku 1978 zlokalizowane jest muzeum, szczyci się długą i ciekawą historią. Już w roku 1728 ukazały się wzmianki o "Het Rode Hert" (Czerwonym Jeleniu), oberży położonej przy Utrechtseweg w Oosterbeek. W roku 1779 oberżę wraz z przyległościami kupuje J. van der Sluys, adwokat na dworze Gelderland. Oberża zostaje rozebrana, a na jej miejscu wybudowana zostaje willa, która otrzymuje nową nazwę: Hartenstein. Po śmierci Van der Sluysa, willa Hartenstein przechodzi przez ręce kilku właścicieli. Około roku 1865 willa otrzymuje obecny kształt i układ. Dobudowana zostaje również wozownia, gdzie dziś mieści się restauracja Hartenstein@Laurie. W roku 1905 dobudowane zostają również dwa kryte tarasy. Ostatecznie gmina Renkum, która w roku 1942 zostaje właścicielem nieruchomości, decyduje o przekształceniu willi w hotel. Hotel odgrywa podczas drugiej wojny światowej ważną rolę dla brytyjskich spadochroniarzy. Po inwazji w Normandii w czerwcu 1944 roku, wojska sprzymierzone maszerują w szybkim tempie w stronę Niemiec. Marsz jest tak szybki, że zaopatrzenie nie nadąża, przez co we wrześniu front staje w miejscu w Belgii i Francji. Aby ominąć Linię Zygfryda, marszałek Bernard Montgomery opracowuje plan opanowania przez aliantów kilku mostów na terenie Holandii, między Eindhoven a Arnhem. Dzięki tej akcji ma nadzieję znaleźć drogę do Zagłębia Ruhry i wejść na terytorium Niemiec. Operacja rozpoczyna się dnia 17 września i trwa do 26 września. Ostatecznie operacja Market Garden kończy się – przez szereg popełnionych błędów – całkowitym fiaskiem. W okolicach Arnhem ląduje około 10 000 alianckich spadochroniarzy. Najważniejszym celem jest most na Renie w Arnhem, który trzeba zdobyć i obronić przed armią niemiecką do czasu dotarcia do Arnhem sprzymierzonych wojsk lądowych. Pułkownik John Frost dociera ze swoim drugim batalionem do mostu, gdzie przez kilka dni stacza bardzo ciężkie walki z Niemcami. Niestety, największa część wojsk inwazyjnych nie dociera do mostu, przez co generał Robert Urquhart zostaje zmuszony do zlokalizowania swojej kwatery głównej w hotelu "Hartenstein". Wokół kwatery głównej toczone są zaciekłe walki, podczas których po obu stronach pada wiele ofiar. W czwartek, 21 września drugi batalion broniący mostu zmuszony jest się wycofać. Dopiero 26 września, kiedy wszystkie pozostałe jednostki wycofują się za Ren, hotel "Hartenstein" zostaje opuszczony. Alianci przegrywają bitwę o Arnhem, a budynek zostaje poważnie uszkodzony. Bitwa o Arnhem wywarła bardzo duży wpływ nie tylko na żołnierzy, ale również na ludność cywilną. Krótko po zakończeniu wojny powstaje plan założenia muzeum bitwy o Arnhem. Najpierw (1949) muzeum powstaje w zamku Doorwerth. Po wojnie Hartenstein ponownie funkcjonuje jako hotel. W dość krótkim czasie kolekcja w zamku Doorwerth rozrasta się tak szeroko, że zaczynają się poszukiwania nowej, odpowiedniej lokalizacji. Zakupiony zostaje hotel Hartenstein i 11 maja 1978 Airborne Muzeum "Hartenstein" otwiera drzwi dla zwiedzających. W roku 2008 muzeum zostaje czasowo zamknięte w celu przeprowadzenia modernizacji. Oprócz modernizacji, muzeum zostaje również poszerzone o 900 m2 piwnicy oraz o nową salę przyjęć. Muzeum ponownie otwiera swe drzwi dla zwiedzających w roku 2009, w 65. rocznicę bitwy o Arnhem. W nowej piwnicy urządzane jest Airborne Experience, gdzie zwiedzający przeżywają bitwę jakby sami byli biorącym w niej udział żołnierzami. Airborne Experience zostało wiele razy nagrodzone oraz otrzymało wiele nominacji konkursowych. Muzeum chce swoim gościom pokazać, że wolność nie jest czymś oczywistym, że jest to wartość, którą przeżywa się razem. Oprócz tego muzeum udowadnia, że wzajemne wybaczenie i zrozumienie jest możliwe. Airborne Muzeum "Hartenstein" jest (corocznie) zaangażowane w wiele wydarzeń upamiętniających bitwę o Arnhem. Jest miejscem spotkań weteranów, zwykłych ludzi i młodzieży. Poza tym położone jest bardzo blisko Cmentarza Wojennego Airborne, gdzie co roku w dniu rocznicy odbywają się uroczystości upamiętniające to wydarzenie. www.airbornemuseum.nl www.mooigelderland.nl/kasteel-doorwerth Ed. S.L. Mayer, Encycolpedia of World War II (Feltham 1977) C. Ryan, Een brug te ver (Bussum 1974) H.J. Leloux i W.J.M. Duyts, In heerlijckheit en hoofdkwartier 1949-1989 (Renkum 1989) Archiwum prowincji Gelderland Airborne Museum. airbornemuseum.nl. [zarchiwizowane z tego adresu (2014-08-09)].
