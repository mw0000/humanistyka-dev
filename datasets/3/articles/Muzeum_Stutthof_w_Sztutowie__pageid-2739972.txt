Muzeum Stutthof w Sztutowie – muzeum utworzone staraniem byłych więźniów KL Stutthof, na mocy uchwały Prezydium Wojewódzkiej Rady Narodowej w Gdańsku w dniu 12 marca 1962. Muzeum jest zorganizowane na części dawnego obozu (ok. 20 ha). Wśród najważniejszych jego zabytków jest częściowo zachowany Stary Obóz, komora gazowa, komendantura wraz z garażami, przestrzeń ogrodów warzywnych i szklarni. Teren miejsca pamięci obejmuje także rekonstrukcję krematoriów, puste już dziś pola tzw. Nowego Obozu i Obozu Żydowskiego, a także pomnik monumentalny autorstwa Wiktora Tołkina. Szczególnie bogate są zgromadzone i przechowywane archiwa poobozowe. Na terenie Muzeum zainstalowana jest stała wystawa główna. Są też organizowane wystawy czasowe. Muzeum jest jednostką bezpośrednio podporządkowaną Ministrowi Kultury i Dziedzictwa Narodowego, który pełni funkcję tzw. „organizatora” Muzeum. Od 23 kwietnia 2018 r. pełna nazwa instytucji brzmi "Muzeum Stutthof w Sztutowie. Niemiecki nazistowski obóz koncentracyjny i zagłady (1939-1945)". Muzeum jest zorganizowane w schemat kilkudziałowy, wśród których istotną funkcję pełnią dział oświatowy, dział dokumentacyjny, a także dział naukowy, którego siedziba mieści się w Sopocie. Muzeum jest dostępne przez cały rok, zwiedzającym umożliwia się uczestnictwo w projekcjach filmów dokumentalnych, zwiedzanie z przewodnikiem lub tzw. audioguidem. Od 16 grudnia 2015 r. Muzeum Stutthof prowadzi Oddział - Muzeum Piaśnickie w Wejherowie. W 2017 roku Muzeum Stutthof w Sztutowie zwiedziło prawie 107 tysięcy osób (około 8% wzrost w stosunku do roku 2016), z czego 12-15% stanowili obcokrajowcy. 2 września 2009 Muzeum Stutthof w Sztutowie zostało odznaczone Złotym Medalem „Zasłużony Kulturze Gloria Artis”. W roku 2011 i 2012 Muzeum Stutthof w Sztutowie zostało laureatem nagrody Ministra Kultury i Dziedzictwa Narodowego „Wydarzenie Muzealne Roku – Sybilla”. Tadeusz Matusiak (1963–1972) Mirosław Gliński (1972–1977) Janina Grabowska–Chałka (1977–2004) Romuald Drynko (2004–2007) Piotr Tarnowski (od 2007) Stutthof (KL) Rada Ochrony Pamięci Walk i Męczeństwa Muzea martyrologiczne w Polsce, Państwowy Rejestr Muzeów, Instytucja kultury Obozy niemieckie 1933–1945 
