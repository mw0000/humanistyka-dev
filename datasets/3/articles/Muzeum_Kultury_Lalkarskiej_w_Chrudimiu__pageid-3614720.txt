Muzeum Kultury Lalkarskiej w Chrudimiu (czes. Muzeum loutkářských kultur) – muzeum kukiełek, marionetek i teatrów lalkowych zlokalizowane w czeskim mieście Chrudim. Placówka otwarta 2 lipca 1972 obrazuje rozwój teatru lalkowego zarówno w Czechach, jak i na świecie. Ekspozycja, powstała na bazie zbiorów prof. Jana Malíka (1904–1980), dotyczy m.in. popularnego w Czechach od połowy XVIII wieku do lat 60. XX wieku wędrownego lalkarstwa, czy seryjnie produkowanych kukiełek dla małych teatrów rodzinnych. Ponadto eksponowane są obiekty związane z: teatrem luminescencyjnym, którego twórcą był František Tvrdek, indonezyjskim teatrem cieni, wietnamskim lalkarstwem wodnym, teatrem cejlońskim, teatrem indyjskim (np. kukiełka zbudowana z naparstków), chińskimi kukiełkami palcowymi, japońskim teatrem Nō, teatrami afrykańskimi i amerykańskimi.Łącznie na zbiory składa się około 50.000 eksponatów, w tym ponad 8500 kukiełek. Corocznie, w początku lata odbywają się tutaj warsztaty i imprezy teatralne pod tytułem Loutkářská Chrudim. 
