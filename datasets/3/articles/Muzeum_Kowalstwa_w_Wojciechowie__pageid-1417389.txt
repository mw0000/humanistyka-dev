Muzeum Kowalstwa w Wojciechowie – powstało w 1993 roku. Zajmuje najwyższą kondygnację szesnastowiecznej Wieży Ariańskiej. W muzeum znajduje się prawie 1500 eksponatów sztuki kowalskiej z kraju i zagranicy. Można tu zobaczyć w pełni wyposażoną starą kuźnię z paleniskiem, kowadłem, miechem kowalskim poruszanym ręcznie i wszystkimi narzędziami, które kowal wykorzystywał w swojej pracy. Zebrano także metalowe wyroby użytkowe – grace, motyki, kosy, sierpy, topór ciesielski lewostronny, przyrząd do mierzenia długości obręczy kół oraz wasąg i drewniane brony. Każda z tych rzeczy wykonana ręcznie, charakterystyczna dla regionu, z którego pochodzi, często podpisana znakiem kowala. Muzeum posiada również bogatą kolekcję wyrobów artystycznych kilkudziesięciu kowali polskich, węgierskich i białoruskich. Są to głównie prace konkursowe, wykonywane podczas Ogólnopolskich Spotkań Kowali, Ogólnopolskich Warsztatów Kowalskich oraz Ogólnopolskich Targów Sztuki Kowalskiej. Wyroby te powstały za pomocą tradycyjnych technik kowalskich, z zachowaniem cech regionalnych. W ciągu swojej działalności Muzeum zgromadziło niezwykle ciekawe kolekcje kutych: krat, krzyży, zestawów kominkowych, wieszaków, świeczników, podstawek na butelki, wiatrowskazów, szyldów reklamowych, lamp, żyrandoli oraz kwietników. Muzeum Kowalstwa w Wojciechowie odwiedza rocznie ponad 8 tys. osób. Muzeum Regionalne w Wojciechowie Muzeum Kowalstwa na stronie Stowarzyszenia Kowali Polskich. kowale.com.pl. [zarchiwizowane z tego adresu (2017-06-01)]. Muzeum Kowalstwa na stronie Gminnego Ośrodka Kultury w Wojciechowie Wirtualna wycieczka po muzeum
