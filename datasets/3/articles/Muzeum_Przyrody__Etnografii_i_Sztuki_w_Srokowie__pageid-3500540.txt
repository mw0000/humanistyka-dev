Muzeum Przyrody, Etnografii i Sztuki w Srokowie – muzeum z siedzibą we wsi Srokowo (powiat kętrzyński) działające w latach 2004-2014. Placówka została otwarta w lipcu 2004 roku. Była gminną jednostką organizacyjną, a jej siedzibą były pomieszczenia Gminnego Ośrodka Kultury przy Placu Rynkowym. Jej ekspozycja powstawała pod nadzorem merytorycznym pracowników Instytutu Systematyki i Ewolucji Zwierząt Polskiej Akademii Nauk w Krakowie oraz należącego do Instytutu Muzeum Przyrodniczego. W muzeum prezentowane były następujące wystawy: przyrodnicza w formie dioramy, prezentująca faunę i florę Warmii i Mazur, etnograficzna, zawierająca pamiątki historyczne, związane z życiem codziennym na tych terenach, sztuki, ukazująca malarstwo współczesne, powstałe m.in. w ramach srokowskich Międzynarodowych Plenerów Malarskich.Placówka otrzymała nagrodę „Wydarzenie Muzealne Roku Sybilla 2006”, przyznawaną przez Ministra Kultury i Dziedzictwa Narodowego w kategorii wystaw przyrodniczych, technicznych i medycznych. W styczniu 2014 roku placówka została zlikwidowana, a zbiory przeniesione do Gminnego Ośrodka Kultury w Srokowie. Muzeum Przyrody, Etnografii i Sztuki w Srokowie. leksykonkultury.ceik.eu. [dostęp 2015-06-26]. (pol.). Informacja w sprawie: zaprzestania działalności Muzeum, Przyrody, Etnografii i Sztuki w Srokowie. Projekt Wrota Warmii i Mazur, 2014-01-17. [dostęp 2015-05-26]. [zarchiwizowane z tego adresu (2015-06-26)]. (pol.).
