Leśna Huta w Szklarskiej Porębie – prywatna huta szkła, położona w Szklarskiej Porębie, przy ul. Kołłątaja 2. Jej właścicielem jest Henryk Łubkowski, były pracownik Huty Szkła Kryształowego „Julia”. Zakład powstał w 1989 roku i jest wyposażony w piec szklarski, opalany gazem technicznym. Wytop szkła odbywa się z zastosowaniem dawnych narzędzi i form kuglerskich. Nazwa zakładu pochodzi od tzw. „leśnego szkła” - odmiany szkła barwionego w masie, któremu nadaje się kolor zielonkawy lub szarawy. Huta produkuje przede wszystkim szkło użytkowe oraz ozdobne (wazony, patery, kubki, kielichy, figurki). Produkty huty można nabyć w znajdującym się na miejscu sklepie. Zakład pełni również funkcję żywego muzeum, w którym - po uprzednim uzgodnieniu - zapoznać się można z tradycyjnymi metodami wytopu i obróbki szkła. Od 2008 roku, w pierwszej połowie lipca na terenie huty organizowane są międzynarodowe plenery szkła artystycznego „Ekoglass Festival”. Leśna Huta. [dostęp 2014-10-10]. (pol.). Przemysław Wiater: Leśna huta w Szklarskiej Porębie. www.atrakcjetechniki.karr.pl. [dostęp 2014-10-09]. (pol.).
