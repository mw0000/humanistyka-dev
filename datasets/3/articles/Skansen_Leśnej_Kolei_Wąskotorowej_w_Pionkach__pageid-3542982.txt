Skansen Leśnej Kolei Wąskotorowej im. Jana Szweda w Pionkach – muzeum (skansen techniki) z siedzibą w Pionkach, działające w latach 2005-2010. Skansen prezentował zabytki techniki, związane z funkcjonowaniem Kolei Leśnej Pionki oraz innych przemysłowych kolei wąskotorowych. Placówka powstała z inicjatywy Fundacji Polskich Kolei Wąskotorowych, która wydzierżawiła halę dawnej lokomotywowni od Nadleśnictwa Kozienice, a jej otwarcie miało miejsce 18 czerwca 2005 roku. W ramach skansenu odremontowano parowozownię oraz ułożono kilkudziesięciometrowy odcinek torów, przy udziale wolontariuszy. Zgromadzono również tabor, poddany renowacji (częściowo kupowany przez FPKW, osobiście jej prezesa Pawła Szweda i osoby prywatne). Lokomotywa Lyd2-63 (z Witaszyckiej KD) została uratowana przed złomowaniem w Ostrowie Wielkopolskim. Na terenie skansenu zgromadzono tabor: lokomotywy spalinowe: LKM V10C z 1973, WLs40, Lyd2-63, Gmeinder z 1940 (depozyt) i Deutz z ok. 1927 (depozyt), wagony osobowe, typu "towos", barowy, bagażowy oraz towarowe: typu kłonicowego (z 1952), platformy, koleby, węglarki oraz wagon kryty z 1940, drezyny: motorowa i ręczna, wózki torowe oraz lokomobilę parową, normalnotorowy wózek motorowy WM5.Od stycznia 2010 roku Fundacja zaprzestała finansowania skansenu i przeszedł on na własny rozrachunek, prowadzony przez byłego prezesa FPKW Pawła Szweda, jako niezależna inicjatywa. W lokomotywowni otwarto pizzerię, lecz działalność skansenu przynosiła straty i umowa dzierżawy lokomotywowni została wypowiedziana, a skansen został zlikwidowany. W październiku tegoż roku tabor został w większości zakupiony przez prywatną osobę i wywieziony do Zabytkowej Stacji Kolejki Wąskotorowej w Rudach. Podczas likwidacji złomowano lokomotywę LKM V10C. Nieruchomość, na której położone było muzeum została przejęta przez właściciela - Nadleśnictwo Kozienice, który w 2013 roku zbył ją na rzecz prywatnego nabywcy. W 2020 historyczny budynek parowozowni wyburzono. Roman Fido: Lokomotywa nie odjechała. www.nadzagozdzonka.pl, 2012-04-12. [dostęp 2015-09-04]. (pol.). Judyta Kurowska-Ciechańska, Ariel Ciechański: Skansen Kolei Leśnej w Pionkach. www.wste.pl. [dostęp 2015-09-04]. (pol.). Marek Malczewski, Kolej Puszczy Kozienickiej w Pionkach. Nadzieja i ponowny upadek., "Świat Kolei" nr 1/2011 Skansen w Pionkach na stronie FPKW. fpkw.pl. [zarchiwizowane z tego adresu (2010-11-20)].
