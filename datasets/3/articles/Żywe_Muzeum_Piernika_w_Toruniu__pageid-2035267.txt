Żywe Muzeum Piernika w Toruniu – interaktywna placówka muzealna, pierwsza tego typu w Europie, założona przez Elżbietę i Andrzeja Olszewskich w 2006 roku, w której odbywają się pokazy połączone z warsztatami historycznego wypieku piernika. Znajduje się przy ul. Rabiańskiej 9. Muzeum Piernika jest placówką interaktywną: w zrekonstruowanej XVI-wiecznej piekarni odbywa się produkcja pierników według starych receptur i przy użyciu tradycyjnych narzędzi. Goście odwiedzający muzeum nie tylko mogą obejrzeć sposób wyrobu korzennych wypieków, ale przede wszystkim sami wziąć udział w procesie jego powstawania -- samodzielnie przesiać mąkę, utłuc przyprawy czy wyrobić ciasto. Pieczenie toruńskiego ciasta odbywa się w tradycyjnych drewnianych formach. Przewodnikiem po muzeum jest mistrz piernikarski oraz wiedźma Korzenna. Od 2014 roku muzeum powiększyło swój program o nową wystawę przedstawiającą manufakturę z przełomu XIX/XX wieku. Każdy odwiedzający może zobaczyć tam m.in. oryginalne niemieckie maszyny służące do wypieku piernika (i samodzielnie wprawić je w ruch), zabytkowy piec i największą w Europie kolekcję woskowych form. Największą atrakcję tego pokazu jest warsztat dekorowania pierników lukrem. Cechą charakterystyczną Muzeum Piernika jest niekonwencjonalny sposób prowadzenia pokazów, do których angażowana jest duża liczba gości, a historia piernika opowiadana jest językiem stylizowanym na staropolski ze swadą i z humorem. Zarządzającymi muzeum są Elżbieta Olszewska oraz Andrzej Olszewski. 
